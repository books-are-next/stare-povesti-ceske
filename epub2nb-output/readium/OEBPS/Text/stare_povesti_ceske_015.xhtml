<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>stare_povesti_ceske-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="stare_povesti_ceske-13" xml:lang="cs-CZ">
		<div class="_idGenObjectStyleOverride-1">
			<p id="_idParaDest-17" class="MLP_uroven2_kapitola ParaOverride-1">O&#160;Křesomyslu a&#160;Horymírovi</p>
			<p id="_idParaDest-18" class="MLP_uroven3_nadpis ParaOverride-5">I.</p>
			<p class="MLP_text_bez1radku ParaOverride-1">Když byl již Přemysl vysoko v&#160;letech, usnul snem smrti a&#160;duše jeho odešla k&#160;otcům.</p>
			<p class="MLP_text ParaOverride-1">Po něm Nezamysl vládu zdědil.</p>
			<p class="MLP_text ParaOverride-1">Ten, když se odebral na cestu všech lidí, dosedl Mnata na vojvodský stolec.</p>
			<p class="MLP_text ParaOverride-1">A&#160;když pak i&#160;jeho dny se naplnily, ujal se vlády Vojen. Po jeho smrti Vnislav panoval, a&#160;ten když oči na věky zavřel, prohlášen za vojvodu Křesomysl, a&#160;to u&#160;posvátné Jezerky, kde sešel se valný sněm. Tam když u&#160;té čisté studánky vykonána zápalná oběť, z&#160;lechů nejpřednější vstavil čepici někdy Přemyslovu Křesomyslovi na hlavu, a&#160;všichni kolem radostně volali:</p>
			<p class="MLP_text ParaOverride-1">„Křesomysl hospodin náš! I&#160;on nás bude blahoslaviti.“</p>
			<p class="MLP_text ParaOverride-1">Všichni ho pozdravili, poklonili se mu a&#160;pak vyprovodili v&#160;hlučném průvodu na Vyšehrad. Tam byl slavně dosazen na stolec, z&#160;něhož kdysi vládla jeho pramáti i&#160;jeho rodu zakladatel.</p>
			<p class="MLP_text ParaOverride-1">Za Křesomyslova panování hleděli si lidé více hor nežli orání a&#160;stád. Přemnozí se vydali na hledání kovů v&#160;hlubinách země; i&#160;při potocích vybírali z&#160;písku zlato, jehož všude dost nalézali. Zvláště na poledni země. Sám vojvoda dbal nejvíce věšteb své pramateře. Mnoho kovkopů poslal na Jílový a&#160;Březový vrch, jenž nad jiné vydával mnoho stříbra.</p>
			<p class="MLP_text ParaOverride-1">Ze všech stran hrnuli se tam lidé dobývat rud; každý chtěl kvapně zbohatnouti. A&#160;doma nechali všeho. Úhorů nikdo nevzdělával, role hynula, ladem zůstávala a&#160;svízel i&#160;metlice bujely tam, kde jindy husté obilí zrálo a&#160;zvučelo křepelčím hlasem.</p>
			<p class="MLP_text ParaOverride-1">Lidé bohatli kovem, ale chlebem hynuli. Při dolech nastal nedostatek a&#160;rýžovníci a&#160;kovkopové posílali kupovat chleba do pražského kraje. Mnozí vladykové a&#160;starostové rodů to těžce nesli, bránili tomu a&#160;toužili, že v&#160;dolech je zhouba polí; že pro drahý kov trhají se čeledi rodů a&#160;hyne starý řád a&#160;kázeň. Někteří se odebrali až k&#160;vojvodovi na Vyšehrad; v&#160;jich čele Horymír, vladyka neumětelský. I&#160;žádali Křesomysla, napomínali ho, aby sobě více chleba nežli stříbra vážil, aby ten podzemný lid dal raději rozehnati. Kníže však, oslněn leskem vzácného kovu, nedbal jejich řečí a&#160;vladykové odešli s&#160;nepořízenou, nespokojení, rozmrzelí.</p>
			<p class="MLP_text ParaOverride-1">Než i&#160;horníci se popudili, že proti nim, na jejich zkázu bylo tak mluveno a&#160;jednáno. Sběhli se při dolech mezi svými boudami a&#160;chatami.</p>
			<p class="MLP_text ParaOverride-1">Jako ve vosím popuzeném hnízdě tam bylo, když posel ohlašoval, jak vladykové na Vyšehradě jednali, co radili, zvláště pak Horymír Neumětelský.</p>
			<p class="MLP_text ParaOverride-1">Bouřili, křičeli, pomstou hrozili, a&#160;nejhorší Horymírovi. Krev jeho chtěli, a&#160;hned, bez odkladů. Jiní v&#160;divokém posměchu křičeli, že když má strach o&#160;chléb, ať se ho nají dosyta, ať mu ho nacpou do úst, až se jím udáví.</p>
			<p class="MLP_text ParaOverride-1">To se zalíbilo. Jako divoká smečka za jelenem hnali se k&#160;dědině Neumětelům.</p>
			<p class="MLP_text ParaOverride-1">Podzimním šerem hrnul se houf kovkopů polem i&#160;ladami, jež se černala v&#160;kvapném soumraku.</p>
			<p class="MLP_text ParaOverride-1">Noc byla, když zhlédli Neumětely, slaměné střechy chat, černající se mezi stromy, vysoké stohy u&#160;stodol i&#160;hrádek dědiny v&#160;kulatém náspu. Tu ztišili krok a&#160;zmlknuvše, plížili se jako lstivá, úkladná šelma k&#160;ohradě. Ale dříve, před nimi, vběhl tam dobrý člověk oznámit, co se děje a&#160;chystá. Jen vzbudil vladyku, a&#160;již zabouřil ze tmy divoký křik. Na obranu nebylo času. Houf kovkopů hnal se již k&#160;hrádku a&#160;pustý ryk jeho blížil se letem. Nezbývalo nic než prchnouti.</p>
			<p class="MLP_text ParaOverride-1">Skokem byl Horymír v&#160;stáji, kdež stál jeho nejmilejší kůň Šemík. Okamžikem ho vyvedl, osedlal, a&#160;již, promluviv naň tiché slovo, vyrazil branou ven do polí. Zhlédli ho; křičeli, hnali se za ním. Slyšel i&#160;dusot koní. Pobídl Šemíka a&#160;věrný kůň pustil se v&#160;divější cval, až hříva mu vlála, až zpod kopyt stříkala hlína a&#160;písek a&#160;jiskry jen sršely do tmy.</p>
			<p class="MLP_text ParaOverride-1">Za jezdcem vlála bělavá halena jako křídlo a&#160;chvíli vedla pronásledovníky. Ale jen chvíli. Nestačili Šemíkovi, jenž pádě mocnými skoky, zanikl ve tmách podzimní noci. Až na pokraji lesa, v&#160;černém vřesovišti, ho zastavil jeho výborný jezdec.</p>
			<p class="MLP_text ParaOverride-1">Byli zachráněni. Ale jak vladyka zpět pohlédl, chytla ho zlost i&#160;lítost. Požár viděl; jeho dědina hořela. Rudá záplava rozlévala se po temném nebi, rděla se víc a&#160;více a&#160;šířila se valem.</p>
			<p class="MLP_text ParaOverride-1">„Všechno tam shoří!“ pomýšlel roztrpčený Horymír. „Stavení, humna plná obilí, stohy, všechna ouroda, všechna naše práce.“</p>
			<p class="MLP_text ParaOverride-1">A&#160;zahroziv v&#160;ty strany k&#160;požáru zaťatou pravicí, přísahal:</p>
			<p class="MLP_text ParaOverride-1">„Ať zčernám jako úhel, ať mne rozsekají mým vlastním mečem, jestliže všechno to nepomstím, jestliže jim všechno nesplatím! A&#160;víc, a&#160;hůř!“</p>
			<p id="_idParaDest-19" class="MLP_uroven3_nadpis ParaOverride-1">II.</p>
			<p class="MLP_text_bez1radku ParaOverride-1">Neumětelská dědina byla zničena.</p>
			<p class="MLP_text ParaOverride-1">Co nezhltil oheň, to horníci odvedli a&#160;odvezli. S&#160;bohatou kořistí se vrátili: dobytek vzali, na uloupených vozech s&#160;uloupenými koňmi odvezli z&#160;Horymírových stohů a&#160;v&#160;divé radosti cestou i&#160;doma pokřikovali:</p>
			<p class="MLP_text ParaOverride-1">„Když se bál hladu, ať jej má!“</p>
			<p class="MLP_text ParaOverride-1">Tak jásavě hlučeli. Ticho však a&#160;pusto bylo ve vyžehnuté dědině. Spáleniště, dlouho dýmajíc, doutnalo a&#160;podzimní vítr roznášel jeho čpavý zápach…</p>
			<p class="MLP_text ParaOverride-1">Nežli minuly dva dny, shromáždil Horymír všechny muže svého rodu, k&#160;nimž se přidali mnozí jiní, samí dobří sousedé, rozhořčení násilím horníků.</p>
			<p class="MLP_text ParaOverride-1">Když se stmívalo, vytrhli všichni dobře ozbrojení a&#160;v&#160;čele všech Horymír na věrném bílém Šemíku.</p>
			<p class="MLP_text ParaOverride-1">U&#160;Březových dolů netušil nikdo nic zlého. Horníci najisto myslili, že uprchlý Horymír bloudí krajem a&#160;že, jsa bez pomoci, ničeho se již neodváží. Spokojeni, bezpečně ulehli, ani o&#160;stráže se nestarali. Až pozdě v&#160;noci vzbudil je dusivý dým a&#160;náhlá, oslňující zář, rudě vzplanuvší. Střechy jim hořely nad hlavou. Jako zmatení vyrazili ven nebo vynášeli majetek a&#160;náčiní, sháněli děti.</p>
			<p class="MLP_text ParaOverride-1">Vtom se na ně obořili Horymírovi lidé a&#160;sekali do nich meči a&#160;bodali oštěpy. Vladyka sám na Šemíku se míhal s&#160;mečem v&#160;ruce mezi boudami, a&#160;již opět na dolech u&#160;jam křičel na své, aby kazili, hubili vše.</p>
			<p class="MLP_text ParaOverride-1">Jako noční příšery kmitala se tam rozzuřená jeho čeleď, bořila boudy a&#160;stroje, zavalovala jámy hrubými balvany, maříc vše, co vykonala tu lopotná práce horníků.</p>
			<p class="MLP_text ParaOverride-1">Nežli se rozednilo, byl nepřítel ten tam. Zanikl v&#160;ranním mlhavém šeru. U&#160;Neumětel se Horymírův houf rozešel. Vladyka sám však pospíchal dále. Šemík, čarovnou silou svěží, nesl ho bystře zrovna větrným letem k&#160;vojvodovu sídlu, a&#160;když slunce vzešlo, dojel Horymír sám neunaven na neunaveném bělouši před vyšehradskou bránu.</p>
			<p class="MLP_text ParaOverride-1">Druhého dne došly na knížecí hrad zprávy o&#160;tom, co se u&#160;Březové hory stalo. Přichvátalo mnoho horníků na Vyšehrad; všichni jedním hlasem vypovídali o&#160;hrůzách oné strašlivé noci a&#160;všichni rozhořčeně vinili Horymíra z&#160;tohoto zločinu.</p>
			<p class="MLP_text ParaOverride-1">Ten však zapřel a&#160;dovolával se toho, že již na úsvitě po té noci byl na Vyšehradě. Než Křesomysl, žalostiv jsa pro stříbrné doly, dal Horymíra uvrhnouti do vězení. Odtud ho vyvedli, teprve až když se shromáždili kmeti a&#160;vladykové, jež svolal vojvoda k&#160;soudu.</p>
			<p class="MLP_text ParaOverride-1">I&#160;stál Horymír sám jediný před soudem a&#160;proti němu houf rozlícených kovkopů, žádajících úsilně, aby byl zaživa upálen. Jim kníže přál, jemu vladykové. Prosili za něj, aby při hrdle byl zůstaven. Hlas horníků však více vážil, proto odsoudil kníže Horymíra hrdla.</p>
			<p class="MLP_text ParaOverride-1">Než tolik přece učinil vladykům po vůli, že zmírnil trest smrti; neměl Horymír zaživa sejíti ohněm, nýbrž měl býti popraven vlastním mečem.</p>
			<p class="MLP_text ParaOverride-1">Když tak ustanoveno, promluvil Horymír ke knížeti:</p>
			<p class="MLP_text ParaOverride-1">„Ctný kníže, tvým soudem jsem odsouzen; a&#160;poněvadž mně živu býti nelze, toliko za to prosím, popřej mi toho, dřív než umřu, ať na svůj milý kůň vsednu a&#160;maličkou chvíli se na něm projedu. Po tom učiň se mnou, cožkoliv chceš!“</p>
			<p class="MLP_text ParaOverride-1">„Jeď si,“ povolil kníže, „ale Šemík bez křídel ti nepomůže!“ Zasmál se a&#160;poručil, aby zavřeli brány.</p>
			<p class="MLP_text ParaOverride-1">Horymír však nedbaje Křesomyslova posměšku, chvátal potěšen do stáje ke svému Šemíku. Skočil k&#160;němu, objal jeho šíji, přitiskl svou tvář k&#160;jeho hlavě, hladil ho, mluvil k&#160;němu tichým hlasem, a&#160;Šemík, zařehtav, radostně hrabal přední nohou, až dláhy duněly.</p>
			<p class="MLP_text ParaOverride-1">Pak všichni, kníže s&#160;kmety a&#160;vladykami na výstupku, i&#160;kovkopové, strážci i&#160;lid dole nádvořím podivili se, když ze stáje vyrazil na prostoru Šemík, jejž Horymír u&#160;huby vedl. Všichni obdivovali se krásnému, bujnému koni. Bělouš byl grošovatý, širokého krku, dlouhé hřívy a&#160;hustého ohonu, na štíhlých nohách malých kopyt, jako jelen. Oči mu svítily, a&#160;pohazuje bujnou hlavou, šířil zardělé nozdry.</p>
			<p class="MLP_text ParaOverride-1">Nohy se mu jen kmitaly v&#160;hravých, tančivých krocích, a&#160;jak se na něj Horymír vyšvihl, počal se točiti, obraceti. Horymír v&#160;rozkoši, že má zase milého koně, zavýskl, a&#160;Šemík se vzepjal na zadní, zařehtal, až se širým nádvořím rozléhalo. A&#160;již dlouhými, lehkými skoky pustil se do kola prostranstvím; Horymír zavýskl podruhé a&#160;Šemík skočil od jedné brány ke druhé. Poblíže valu zavýskl Horymír potřetí a&#160;vzkřikl:</p>
			<p class="MLP_text ParaOverride-1">„Nuže, Šemíku, vzhůru!“</p>
			<p class="MLP_text ParaOverride-1">Přitisknuv kolena, nahnul se k&#160;vlající hřívě, a&#160;vtom promluvil Šemík:</p>
			<p class="MLP_text ParaOverride-1">„Pane, drž se!“ A&#160;již skokem po náspu vzhůru, a&#160;druhým, ohromným skokem přes roubenou hradbu.</p>
			<p class="MLP_text ParaOverride-1">Všecko kol úžasem ztuhlo.</p>
			<p class="MLP_text ParaOverride-1">Bělouš s&#160;jezdcem se mihli nad obrubou, kmitli se povětřím jako pták, hříva koni i&#160;vlasy jezdcovi zavlály, a&#160;již střelhbitě, vráz zapadli, zmizeli. Na hradě vykřikli úžasem i&#160;hrůzou. Kde kdo se hnal na valy podívat se, kam sletěl zoufalý jezdec, kde roztříštěn, zalitý krví leží i&#160;jeho Šemík.</p>
			<p class="MLP_text ParaOverride-1">Hleděli z&#160;hradeb i&#160;srubů a&#160;žasli, trnuli zas a&#160;více, a&#160;křičeli vztekem i&#160;radostí, jak kde stáli horníci nebo zemané, a&#160;ukazovali do údolí, k&#160;Radotínu, kde rovinou uháněl dlouhými skoky Šemík s&#160;Horymírem.</p>
			<p class="MLP_text ParaOverride-1">Ještě nezmizel jezdec zrakům a&#160;již vladykové za něj úsilně prosili; také dvořané se po takovémto divu snažně přimlouvali, a&#160;Křesomysl jich neoslyšel.</p>
			<p class="MLP_text ParaOverride-1">Ihned poslal na Neumětely za Horymírem, aby se bezpečně navrátil, že je mu všechno odpuštěno. I&#160;přijel druhého dne, ale na jiném koni, ne na Šemíku, a&#160;pokořil se knížeti. Když pak se ho kníže otázal, kde má Šemíka, vladyka smutně odpověděl:</p>
			<p class="MLP_text ParaOverride-1">„Tam doma mně velmi teskliv stojí, neb tím nemírným skokem si hrubě ublížil.“</p>
			<p class="MLP_text ParaOverride-1">Horymír neměl na Vyšehradě žádného stání. Přízeň samého knížete, přízeň dvořanů ho tu neudržely. Mysl jeho byla u&#160;věrného Šemíka. Jak jen mohl, poklonil se knížeti a&#160;dvořanům, vzal odpuštění a&#160;pospíchal bez oddechu, koně nešetře, do své dědiny, kterou čeleď po svém rozptýlení se vrátivší znovu budovala.</p>
			<p class="MLP_text ParaOverride-1">Navrátiv se do Neumětel, přímo chvátal ke svému milému koni. Ten leže, nemoha již státi, oznámil svému pánu, že musí sejíti, a&#160;prosil ho, aby až zhyne, nedal ho ani ptákům, ani dravé zvěři na pospas, ale aby ho dal před vraty svého dvoru pohřbíti.</p>
			<p class="MLP_text ParaOverride-1">Horymír velmi zarmoucen všecko slíbil a&#160;těžko se s&#160;Šemíkem loučil. A&#160;když milý kůň zdechl, stalo se, jak byl žádal.</p>
			<p class="MLP_text ParaOverride-1">Horymír ho zahrabal v&#160;dědině, a&#160;po dnešní den ukazují tam místo kamenem označené, kde věrný Šemík byl pochován.</p>
		</div>
</body>
</html>