<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>stare_povesti_ceske-19</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="stare_povesti_ceske-19" xml:lang="cs-CZ">
		<div class="_idGenObjectStyleOverride-1">
			<p id="_idParaDest-33" class="MLP_uroven2_kapitola ParaOverride-1">O&#160;králi Ječmínkovi</p>
			<p id="_idParaDest-34" class="MLP_uroven3_nadpis ParaOverride-5">I.</p>
			<p class="MLP_text_bez1radku ParaOverride-1">Když Svatopluk král tak beze stopy zmizel, pomýšleli na Moravě zvoliti sobě jiného panovníka. I&#160;hledali, kdož by vladařského stolce byl nejvhodnější.</p>
			<p class="MLP_text ParaOverride-1">Toho času žil v&#160;Přerovsku na hradě Chropíně zeman, pán rozlehlých statků, muž bohatý, u&#160;pánů a&#160;zemanů vážený, od poddaných milovaný. Vládl jim lidsky, a&#160;maje dar ducha, soudil moudře a&#160;spravedlivě. A&#160;tak si řekli páni zemané:</p>
			<p class="MLP_text ParaOverride-1">„Nač jinde vladaře hledati, když ho máme mezi sebou!“</p>
			<p class="MLP_text ParaOverride-1">I&#160;zvolili chropínského pána všichni jednostejně, bez sporů a&#160;různic, a&#160;jejich volbu chválili po vší zemi a&#160;radovali se z&#160;nového krále.</p>
			<p class="MLP_text ParaOverride-1">Ten, aby poznal všecky končiny své moravské říše, objížděl zemi; všude ho vítali s&#160;mnohým plesáním a&#160;velikou slávou, ať jel na poledne končinami, kde réva zrála, ať požehnanou Hanou, ať na půlnoc i&#160;východ i&#160;západ dolinami mezi lesnatými kopci. Všude se mu chtěli zachovati; páni a&#160;zemané předháněli se o&#160;jeho přízeň, lahodili mu, lichotili, dary nosili, radovánky strojili a&#160;hlučné hody. Když se pak vrátil na chropínský hrad, zastesklo se mu. Zdál se mu příliš tichý a&#160;jako pustý, nic ho netěšilo, ani oddaná příchylnost jeho něžné, líbezné paní. Toužil po hřmotné zábavě. Proto poručil dvořanům, aby vystrojili hody a&#160;pozvali k&#160;nim hojné a&#160;vzácné hosty.</p>
			<p class="MLP_text ParaOverride-1">Páni a&#160;zemané v&#160;bohatých sukních kožešinou lemovaných, s&#160;lesklými šavlemi a&#160;meči u&#160;nádherných pásů, v&#160;drahých čapkách s&#160;volavčím peřím sjížděli se do Chropína na pěkných koních v&#160;krumplovaných pokrovech<span class="CharOverride-1"><span id="footnote-040-backlink"><a class="_idFootnoteLink _idGenColorInherit" href="../Text/stare_povesti_ceske_021.xhtml#footnote-040">40</a></span></span>. Sjížděli se ze všech končin země, že jim sotva stačil hrad a&#160;že čeledi jejich a&#160;koňstva bylo plné městečko. I&#160;byly na hradě hody, bylo veliké veselí, a&#160;ne jednou, ne dvakrát. Přes tu chvíli se panstvo sjíždělo po vůli pánově, besedovali, zábavy strojili, nákladná sedání, a&#160;pokaždé dlouho hodovali a&#160;pili a&#160;pili.</p>
			<p class="MLP_text ParaOverride-1">Když se dělný lid navečer z&#160;pole vracel, hřmělo na chropínském hradě veselí; zvučely číše, struny a&#160;zpěvy při záři pochodní a&#160;svící. A&#160;když lid, pospav po lopotné práci, záhy zrána se bral zase na pole, bylo na hradě ještě hlučno.</p>
			<p class="MLP_text ParaOverride-1">I&#160;hleděli vážně k&#160;panskému sídlu, starostně, mluvíce, jaká to správa a&#160;co z&#160;toho bude. A&#160;pokaždé vzpomněli předobré paní králové. Litovali jí z&#160;duše a&#160;povídali si, co zkouší, jak dobrá ta paní všecko to nese a&#160;jak těžce se straní radovánek, hodů, jež se jí oškliví.</p>
			<p class="MLP_text ParaOverride-1">Lid se nadarmo nestaral. Králi již nestačilo ani jeho vlastní, ani královské jmění na takové hospodářství. Proto se jal ukládati veliké daně, nové a&#160;nové, větší a&#160;větší, a&#160;ukládal berníkům, ať žádnému nic nepřehoví, ať třeba i&#160;tisknou, když by poddaní nechtěli platit.</p>
			<p class="MLP_text ParaOverride-1">Již nehleděl lid k&#160;chropínskému hradu vážně a&#160;s&#160;obavou, ale s&#160;hněvem a&#160;záští, a&#160;již pronaříkali krále a&#160;kleli mu. Jen o&#160;králové se řeč neměnila. Ba ještě s&#160;větším pohnutím o&#160;ní mluvili, jak za lid u&#160;krále prosí, oroduje, aby ho neutahoval, netiskl.</p>
			<p class="MLP_text ParaOverride-1">To pravdu mluvili; žádný však neviděl slzy, jež králová o&#160;samotě, potají v&#160;hořkém pláči proplakala, nikdo neslyšel, jak králi z&#160;úzkosti o&#160;něho a&#160;z&#160;lásky srdečně, mírně domlouvala, jak se král na ni osopoval, jak hrubě odbýval, jak se sklopenou hlavou, všecka se třesouc vycházela, a&#160;divže neklopýtla, jak se jí tmělo v&#160;očích hanbou a&#160;slzami. Až jednou král, když opět uložil novou berni a&#160;králová zase za lid prosila, tím popuzen, ve vzteku vytrhl meč a&#160;hnal se jím po své manželce tak prudce, že div uklouzla ze dveří ven.</p>
			<p class="MLP_text ParaOverride-1">V&#160;tom divokém hněvu poručil král, aby ji té chvíle hned vyvedli ze hradu, aby ji neměl ani na očích. A&#160;když vyhlédl oknem k&#160;bráně, děje-li se po jeho rozkazu, a&#160;když spatřil ubohou paní, chytl ho nanovo takový vztek, že vyraziv z&#160;komnaty, hnal se za ní s&#160;dobytým mečem. Ale králová ho zahlédla včas.</p>
			<p class="MLP_text ParaOverride-1">Než nikde neměla zastání, nikde ochrany. Ve smrtelné úzkosti hleděla kol; nikde však útočiště. Jen lán dozrávajícího ječmene stál u&#160;cesty, lán širý a&#160;požehnaný, jenž svítil se na slunci krásně bělavý v&#160;ourodě bohatých klasů, v&#160;záblescích nesčetných vousin.</p>
			<p class="MLP_text ParaOverride-1">Vráz pohnula se tichá hladina širého lánu. Klasy se rozhoupaly a&#160;nad nimi se míhaly zlaté královniny vlasy. Prchala ječmenem, až pojednou v&#160;něm zmizela, zapadla jako ve zlaté tůni. A&#160;hned se zase ztišily vlny po lánu, hladina ječmene se zavřela, byla tichá jako v&#160;bezvětří, král doběhnuv, darmo se ohlížel, kam zmizela jeho paní.</p>
			<p class="MLP_text ParaOverride-1">Ji našly pak vesnické ženy a&#160;vedle ní děťátko, jež se jí tu narodilo. Odnesly je do vsi, tam je pečlivě ošetřovaly, a&#160;královu synáčku daly jméno Ječmínek na památku toho, že se narodil v&#160;ječmenu. Král se však o&#160;tom útulku dověděl, a&#160;nemaje lítosti ani se svým dítětem, dal manželku i&#160;syna pryč odvésti. Žoldnéři je zavezli do odlehlé končiny nějaké. Kam, nikdo nezvěděl. Ale králi pak nešlo z&#160;mysli, co se stalo. Často vídal usouženou tvář své líbezné paní a&#160;často vzpomněl na jediného synka svého. To nejčastěji, když nabaživ se hostí, kvasů a&#160;pusté rozkoše, hledal samotu.</p>
			<p class="MLP_text ParaOverride-1">A&#160;pak ho pojalo takové teskno, že poslal posléze pro manželku a&#160;dítě, aby se vrátili k&#160;němu na chropínský hrad. Poslové přišli, ale sami a&#160;vyděšení, a&#160;král ustrnul, když uslyšel, že paní králová i&#160;králevic zmizeli z&#160;toho úkrytu a&#160;že nikdo, nikdo neví, kam by se poděli.</p>
			<p class="MLP_text ParaOverride-1">Král ihned poručil ztracených hledati. První se na hledání vydali Chropínští a&#160;z&#160;Přerovska všeho, a&#160;všichni ochotně, rádi, neboť šli pro milou královnu. Také král vyjel s&#160;družinou pátrat po své rodině. I&#160;jel tam, onam, neminul žádné končiny své říše, projížděl krajem, projížděl horami, po dědinách se sháněl, po hradech, po lesích hledal i&#160;slujích, až dojel do širého, tmavého hvozdu na hoře Záboru.</p>
			<p class="MLP_text ParaOverride-1">Tam zahlédl u&#160;černé jeskyně starého poustevníka, zarostlého bílými vousy. I&#160;ptal se zbožného starce, neví-li o&#160;jeho paní králové a&#160;synu Ječmínkovi. Vstal poustevník a&#160;stanuv proti chropínskému pánu, přísně na něj hleděl jako soudce a&#160;prorocky k&#160;němu promluvil:</p>
			<p class="MLP_text ParaOverride-1">„Pro své hříchy a&#160;viny nejsi hoden své ušlechtilé manželky a&#160;svého syna. Ten napraví, co jsi pokazil. Jako ty jsi zkázou moravské země, bude on jejím požehnáním a&#160;spásou. Jako tobě klnou<span class="CharOverride-1"><span id="footnote-039-backlink"><a class="_idFootnoteLink _idGenColorInherit" href="../Text/stare_povesti_ceske_021.xhtml#footnote-039">41</a></span></span>, jemu budou žehnati. Věz, že ho nenajdeš ani neuvidíš. Zjeví se a&#160;přijde, až vlast moravská bude nejhůře sklíčena svými nepřáteli. Až se bude zdáti, že nastává zhouba jejímu lidu, tenkráte přijde Ječmínek s&#160;velikou mocí, zažene nepřátele a&#160;osvobodí Moravu od cizího jařma. Ale ty jdi a&#160;čiň pokání!“</p>
			<p class="MLP_text ParaOverride-1">Zdrcen na mysli vrátil se král na svůj hrad. Poznal svou vinu, svědomí ho soužilo a&#160;touha po manželce a&#160;dítěti ho mučila. Jako mrak chodil chropínským hradem, lidem se vyhýbal, samotu hledal, až pojednou si sezval zase dvořany, hosty a&#160;hýřil. Než veselý ryk cizích hostí ho neutěšil. Naráz nechával tabule, nechával hostí a&#160;bez klidu těkal za noci síněmi, nádvořím, až jednou zoufaje, skočil v&#160;bezednou studni hradskou.</p>
			<p id="_idParaDest-35" class="MLP_uroven3_nadpis ParaOverride-1">II.</p>
			<p class="MLP_text_bez1radku ParaOverride-1">Věštba poustevníkova o&#160;synu chropínského pána letem se roznesla moravskou zemí a&#160;lid nepřestal čekati na krále Ječmínka. V&#160;chropínském zámku měli pro něj stůl stále prostřený a&#160;pokoje uchystány, jako by měl každé chvíle přijíti.</p>
			<p class="MLP_text ParaOverride-1">Čekali krále Ječmínka, čekali i&#160;hledali ho, Chropínští, z&#160;Přerova města, Žalkovští a&#160;jiní po všem Přerovsku. Každým rokem se shromažďovali po městech a&#160;dědinách, i&#160;zástupem táhli se zbraní v&#160;ruce krajinou, dědinami, poli a&#160;lesem, hledat žádaného, touženého krále Ječmínka, naději lepší budoucnosti.</p>
			<p class="MLP_text ParaOverride-1">A&#160;když bylo hůř a&#160;hůře, když poddaný lid za pozdějších věků sténal v&#160;robotě, utěšoval se králem Ječmínkem, věštbou o&#160;lepší budoucnosti. Když pak za císaře Josefa poddaným značně uvolněno, počínali všude po dědinách věřiti, že přišel zaslíbený král Ječmínek, že nastává toužená doba, kdy bude robota úplně zrušena a&#160;plná svoboda všem dána. Proto také lid ani neuvěřil, když došla novina, že císař Josef umřel.</p>
			<p class="MLP_text ParaOverride-1">Že je živ, takové přesvědčení se v&#160;lidu ujalo, a&#160;že se jen ukryl před pány, kteří nepřáli uvolnění selského lidu, že císař mešká v&#160;přestrojení mezi lidem a&#160;obchází dědiny. A&#160;říkali mu zase Ječmínek.</p>
			<p class="MLP_text ParaOverride-1">To byl nový král Ječmínek.</p>
			<p class="MLP_text ParaOverride-1">Ale vrchnostem se nelíbil. Páni se ho báli a&#160;tušili, že v&#160;jeho jménu obcházejí dědinami nespokojenci, kteří lid štvou a&#160;pobuřují. Proto ho stíhali; za starodávna konalo se hledání tajemného toho krále ve všech obcích celého panství, a&#160;to v&#160;noci, všude v&#160;stejnou chvíli.</p>
			<p class="MLP_text ParaOverride-1">Vše, co bylo v&#160;panských službách, myslivci, hajní, myslivečtí mládenci, písaři z&#160;kanceláře, vrátný, mušketýři, všichni se rozešli po osadách a&#160;prohlíželi dům od domu. Rychtář a&#160;konšelé musili jim býti nápomocni. A&#160;když v&#160;každém stavení vše bedlivě prohlédli, v&#160;jizbě, v&#160;komorách, ve sklepě, na půdě, a&#160;když tak celou vesnici obešli, zastavili se v&#160;hospodě, aby se posilnili na panské útraty.</p>
			<p class="MLP_text ParaOverride-1">Toho však, kterého stíhali, Ječmínka, nikdy nestihli. Ten chodil tajně mezi lidmi dál, tak věřil lid a&#160;utěšoval, že roboty přestanou, že bude všem dobře. V&#160;každé obci měl svého známého souseda nebo dva. K&#160;těm chodíval na besedu, a&#160;to vždy v&#160;noci, když čeleď už spala. Přišel znenadání (byl prostředního věku a&#160;postavy dosti vysoké), v&#160;plášti z&#160;modravého sukna, s&#160;čepicí na hlavě, v&#160;dlouhém kabátě; maje modravé nohavice do bot. A&#160;ty se svítily vždycky jako zrcadlo, třebaže pršelo, jen se lilo. A&#160;sám byl za deště také suchý, na plášti, na čepici ani krůpěje. To ho ten plášť tak chránil, že nezmokl, a&#160;také jinak: že nemusil spáti, ani jísti, ani píti, a&#160;že žádný ho neviděl, leda ten, kterého chtěl, aby ho viděl.</p>
			<p class="MLP_text ParaOverride-1">Za tmy se zjevil, přišel zavřenými dveřmi, usedl za stůl, pohovořil, přeptal se svého známého souseda na všelicos, a&#160;nejvíce na to, jak se nakládá s&#160;lidem na robotách. Pověděl, že přijdou ještě hrubé platy na sedláky, že se bude platit daň ze všeho, i&#160;z&#160;koštěte. Ale že to bude to poslední, pak že ty nekřesťanské platy přestanou; i&#160;roboty že vezmou za své.</p>
			<p class="MLP_text ParaOverride-1">Tak pohovořil, poseděl, chleba však neukrojil, náhle vstal a&#160;zas odešel, jak přišel zavřenými dveřmi, a&#160;nikdy neřekl, kam jde. A&#160;nikdy také nezůstal u&#160;nikoho na noc. A&#160;zase putoval sám tmavou nocí, zahalen čarovným pláštěm, těšitel lidu, putoval mokřinou, blátem, cestou necestou, klidný a&#160;jistý, nelekaje se svých pronásledovatelů.</p>
			<p class="MLP_text ParaOverride-1">Nejednou je potkal, když šli se zbraní chytat ho a&#160;vázat. A&#160;on šel vedle nich svou cestou dále, král Ječmínek, všech utiskovaných živá útěcha, všech věrných vtělená naděje a&#160;víra v&#160;lepší budoucnost moravské vlasti, naděje a&#160;víra, jež přetrvala bouře věků, jež se nedá udusiti, neutuchne a&#160;bohdá nezklame!</p>
			<hr class="HorizontalRule-1"/>
			<div class="_idFootnotes">
				<div id="footnote-040" class="_idFootnote">
					<p class="MLP_pozn_pod_carou ParaOverride-4"><a class="_idFootnoteAnchor _idGenColorInherit" href="../Text/stare_povesti_ceske_021.xhtml#footnote-040-backlink">40</a>  Pokrývka.</p>
				</div>
				<div id="footnote-039" class="_idFootnote">
					<p class="MLP_pozn_pod_carou ParaOverride-4"><a class="_idFootnoteAnchor _idGenColorInherit" href="../Text/stare_povesti_ceske_021.xhtml#footnote-039-backlink">41</a>  Proklínat, zatracovat, nadávat.</p>
				</div>
			</div>
		</div>
</body>
</html>