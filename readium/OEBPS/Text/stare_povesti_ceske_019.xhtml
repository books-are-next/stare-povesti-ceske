<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>stare_povesti_ceske-17</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="stare_povesti_ceske-17" xml:lang="cs-CZ">
		<div class="_idGenObjectStyleOverride-1">
			<p id="_idParaDest-31" class="MLP_uroven2_kapitola ParaOverride-1">Úvod</p>
			<p class="MLP_citat ParaOverride-1">Zřel jsem stíny zašlých věků</p>
			<p class="MLP_citat_autor ParaOverride-1">— J. Vrchlický</p>
			<p class="MLP_text_bez1radku ParaOverride-1">Umlká pověst o&#160;časech prvních let, zanikl pramen báječných zkazek z&#160;pohanských věků.</p>
			<p class="MLP_text ParaOverride-1">Nový čas nastal a&#160;s&#160;ním nové a&#160;divné příhody pamětihodné. Nový čas nastal, to jak přišli předchůdcové země křesťanské. Přišli jako záře denní před svitem a&#160;vyjasnilo se po nich, neboť přinesli poznání jediného Boha.</p>
			<p class="MLP_text ParaOverride-1">Zpěv zazněl z&#160;hlubin tmavého hvozdu od moravské strany a&#160;rozléhal se z&#160;mrákavy<span class="CharOverride-1"><span id="footnote-036-backlink"><a class="_idFootnoteLink _idGenColorInherit" href="../Text/stare_povesti_ceske_019.xhtml#footnote-036">37</a></span></span> lesů slovanským hlaholem:</p>
			<p class="MLP_text ParaOverride-1">„Zvolejme k&#160;Bohu a&#160;spasiteli našemu, předcházejme tvář jeho v&#160;hlásání.</p>
			<p class="MLP_text ParaOverride-1">Zazpívejte Hospodinu píseň novou, zazpívejte Hospodinu, zvěstujte v&#160;národech slávu jeho…“</p>
			<p class="MLP_text ParaOverride-1">A&#160;hle, z&#160;pomezného hvozdu u&#160;zemské brány, kudy se chodilo do Moravy přes Litomyšl hrad a&#160;Hrutov hrádek, trstenickou cestou vyšli kněží jediného Boha, Metoděj biskup a&#160;s&#160;ním druhové jeho a&#160;žáci. Ten již prve s&#160;bratrem svým Cyrilem, mužem svatým, probral rádlem slova ouhor srdce pohanů v&#160;moravské zemi a&#160;v&#160;slovenské a&#160;zašíval pšenici svatého učení a&#160;dobrých skutků.</p>
			<p class="MLP_text ParaOverride-1">Ten tedy přišel k&#160;Čechům od Moravanů, kteříž se Moravany nazývají od země své; řeč jejich však i&#160;Slováků řeč jedna byla, tak jako v&#160;české zemi, neb jednoho národa byli.</p>
			<p class="MLP_text ParaOverride-1">A&#160;Metoděj arcibiskup ze slavného Velehradu přišed, požehnal české zemi na jejím prahu a&#160;začal hned s&#160;dílem Božím tu při mezích země, na Litomyšli hradě i&#160;v&#160;podhradí. Odtud pak šel s&#160;kněžími dále do kraje a&#160;všude hlásal a&#160;učil a&#160;vykládal slova knih i&#160;jejich rozum.</p>
			<p class="MLP_text ParaOverride-1">A&#160;byli rádi Čechové, že slyšeli veliké skutky Boží svým jazykem, a&#160;hrnuli se ke kazatelům a&#160;k&#160;Metoději, v&#160;němž hořela pravá láska Kristova a&#160;čisté milování, a&#160;poslouchali jej, když hlásal:</p>
			<p class="MLP_text ParaOverride-1">„Pokropím vás vodou čistou, a&#160;očistíte se od model svých i&#160;od hříchů svých, a&#160;jediný Bůh slituje se nad vámi a&#160;pohrouží hříchy vaše v&#160;hlubině.“</p>
			<p class="MLP_text ParaOverride-1">Líbila se jim jeho řeč a&#160;učení i&#160;zpěv jeho kněží, i&#160;dávali se křtít, jak byl již učinil kníže Bořivoj a&#160;manželka jeho Ludmila, dcera Slavibora, vojvody pšovského, a&#160;shromažďovali se, když kněží sloužili Bohu hlaholem slovanským, neb měli v&#160;slovanském jazyce evangelia i&#160;žaltář a&#160;ostatní knihy.</p>
			<p class="MLP_text ParaOverride-1">A&#160;tu lidé zkroušeně se modlili a&#160;v&#160;srdečné pobožnosti zpívali, jak je kněží naučili: „Hospodine, pomiluj ny!“ a&#160;jiné písně.</p>
			<p class="MLP_text ParaOverride-1">Kdekoliv se svatý apoštol déle zdržel kázaje, všude zakládal kostelíky ke slávě Boží na paměť Klimenta svatého. Z&#160;těch první založil v&#160;Litomyšli na knížecím hradě, ten první ke cti sv. Klimenta vysvětil. Druhý pod tím jménem v&#160;Hradci nad Labem; třetí byl založen na Sadské, čtvrtý na Vyšehradě a&#160;pátý na Levém Hradci.</p>
			<p class="MLP_text ParaOverride-1">Svatá zář pronikla hustým pomezným hvozdem a&#160;svítíc po vší zemi, vnikala do šera pohanských, tajemných hájů. A&#160;ty hynuly. Přicházeli lidé nové víry, poráželi je, káceli v&#160;nich modly, rubali posvátné stromy v&#160;poli a&#160;v&#160;úvalech a&#160;pálili je ohněm.</p>
			<p class="MLP_text ParaOverride-1">Hubili je a&#160;poroučeli, ať nikde nepozdvihují novorozených dětí nad zažehnutým ohněm a&#160;neobětují duchům ohnivým, ať jich neprosí, aby tomu dítěti byly nápomocny až do jeho smrti. A&#160;poroučeli, ať nikdo již neobětuje běsům a&#160;zlým duchům, ať nikdo nepochovává svých mrtvých v&#160;hájích a&#160;v&#160;poli a&#160;tryzny ať nikdo nekoná na rozcestích a&#160;trojcestích pro odpočinutí duší, ať nestrojí her v&#160;škraboškách nad mrtvými a&#160;prázdných stínů ať nikdo nevolá.</p>
			<p class="MLP_text ParaOverride-1">I&#160;skácena Perunova modla z&#160;Vyšehradu, přestala úcta strašné Morany; mračná její socha v&#160;háji „Na Skalkách“ stržena a&#160;káceny a&#160;ničeny modly mnohé.</p>
			<p class="MLP_text ParaOverride-1">Mizeli bohové lesní, vodní, větrní i&#160;temní; truchlili pro ně mnozí, kteří se jich nechtěli odříci ve vodě křestu. Nejvíce čaroději, hádači a&#160;kouzelnice. I&#160;utíkali se dále mezi lesy, do skrytých údolí, pod hory. Tam odnesli dědky a&#160;modly, tu se jim klaněli, oběti přinášeli a&#160;kleli nového Boha.</p>
			<p class="MLP_text ParaOverride-1">Ale ten byl silný.</p>
			<p class="MLP_text ParaOverride-1">Mocně zněly hlaholy zvonů do širých krajů, dál a&#160;dále hlasněji zvučely zpěvy v&#160;posvátném, jímavém šeru božích církví a&#160;okrouhlých kostelů pod modravými oblaky vonného kadidla, před oltáři skvělými malbou na zlaté půdě i&#160;bohatou řezbou v&#160;záři svěc.</p>
			<p class="MLP_text ParaOverride-1">Nový svět nastal a&#160;s&#160;ním nové a&#160;divné příhody pamětihodné. A&#160;již také minuly, a&#160;staré jsou i&#160;o&#160;nich zprávy.</p>
			<p class="MLP_text ParaOverride-1">Ó moji milí bratři a&#160;synové a&#160;dcery české země, slyšte je. Slyšte, co se zběhlo od těch časů, co u&#160;nás počalo dílo svatých bratří, jež velebí všecko české plémě a&#160;Slované všichni.</p>
			<p class="MLP_text ParaOverride-1">Slyšte o&#160;knížatech a&#160;králích moravské a&#160;české země, o&#160;hrdinech našeho rodu, o&#160;lidu, slyšte i&#160;o&#160;mateřském sídle, matičce zlaté Praze. Vězte, co letopisec zapsal pro vaši i&#160;budoucích paměť, i&#160;co přecházelo z&#160;pokolení na pokolení v&#160;živé knize, v&#160;paměti lidu.</p>
			<p class="MLP_text ParaOverride-1">Aj, počneme dávné ty zvěsti.</p>
			<hr class="HorizontalRule-1"/>
			<div class="_idFootnotes">
				<div id="footnote-036" class="_idFootnote">
					<p class="MLP_pozn_pod_carou ParaOverride-4"><a class="_idFootnoteAnchor _idGenColorInherit" href="../Text/stare_povesti_ceske_019.xhtml#footnote-036-backlink">37</a>  Temnota.</p>
				</div>
			</div>
		</div>
</body>
</html>